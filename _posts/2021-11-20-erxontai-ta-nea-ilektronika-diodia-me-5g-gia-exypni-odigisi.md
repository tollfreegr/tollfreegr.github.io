---
layout: post
published: true
title: 'Έρχονται τα νέα ηλεκτρονικά διόδια με 5G για «έξυπνη οδήγηση»'
subtitle: 'Το έργο έχει ενταχθεί στο Ταμείο Ανάκαμψης και αναζητείται χρηματοοικονομικός σύμβουλος, ενώ θα συνδεθεί με το έργο "5G Corridors" για την εγκατάσταση υποδομής κινητής τηλεφωνίας πέμπτης γενιάς στο εθνικό οδικό δίκτυο.'
bigimg: '/img/diodia.jpg'
---

Με την πρόσληψη χρηματοοικονομικού συμβούλου που θα προτείνει τα πιθανά μοντέλα χρηματοδότησης άρχισε η προετοιμασία του διαγωνισμού για το νέο σύστημα ηλεκτρονικών διοδίων που προωθεί το υπουργείο Υποδομών.

Το έργο έχει ενταχθεί στο Ταμείο Ανάκαμψης, από το οποίο θα χρηματοδοτηθεί με 65 εκατ. ευρώ, με στόχο, όπως αναφέρεται στο σχετικό κείμενο, την «ανάπτυξη ενός αξιόπιστου, οικονομικού και φιλικού στους χρήστες διαλειτουργικού συστήματος ηλεκτρονικών διοδίων στην Ελλάδα». Το σύστημα «θα διασφαλίζει τη διαθεσιμότητα διαφορετικών επιλογών για αυτόματες ηλεκτρονικές πληρωμές, έναν δίκαιο και διαφανή μηχανισμό χρέωσης διοδίων, βελτιωμένη ροή οχημάτων και θέτει τα θεμέλια για ενισχυμένες υπηρεσίες και διαλειτουργικότητα με άλλες ευρωπαϊκές χώρες».

Στη συμφωνία με την Ευρωπαϊκή Επιτροπή προβλέπεται πως η σύμβαση για το νέο διαλειτουργικό σύστημα διοδίων θα έχει ανατεθεί μέχρι το δεύτερο τρίμηνο του 2023. Αυτή την περίοδο, όμως, βρίσκονται σε εξέλιξη συζητήσεις μεταξύ του υπουργείου Υποδομών και του υπουργείου Ψηφιακής Διακυβέρνησης ώστε το έργο να ενοποιηθεί με τον διαγωνισμό για την εγκατάσταση υποδομής κινητής τηλεφωνίας πέμπτης γενιάς (5G) στο εθνικό οδικό δίκτυο.

Το έργο «5G Corridors», που χρηματοδοτείται με περίπου 120 εκατ. ευρώ από το Ταμείο Ανάκαμψης, θα υλοποιηθεί με Σύμπραξη Δημοσίου και Ιδιωτικού Τομέα (ΣΔΙΤ). Θα εγκατασταθεί υποδομή 5G στους βασικούς οδικούς άξονες της χώρας που θα υποστηρίζει τη λεγόμενη «έξυπνη οδήγηση». Η έξυπνη οδήγηση προβλέπεται ότι θα μειώσει τον χρόνο, το κόστος και τις εκπομπές CO2 που σχετίζονται με τις μεταφορές βελτιώνοντας το περιβαλλοντικό τους αποτύπωμα.
Το σχέδιο Σπίρτζη που ακυρώθηκε

Η σημερινή κυβέρνηση ακύρωσε, καθώς υπήρχαν και προσφυγές, τον προηγούμενο διαγωνισμό του υπουργείου Υποδομών, επί Χρ. Σπίρτζη, για την εγκατάσταση και λειτουργία συστήματος δορυφορικών, αναλογικών, διοδίων, κόστους άνω των 400 εκατ. ευρώ.

Μάλιστα στον συγκεκριμένο διαγωνισμό είχε επιλεγεί και προσωρινός ανάδοχος, η κοινοπραξία ΑΚΤΩΡ – Intrakat – Intrasoft International – Autostrade Tech. Στην τελική φάση του διαγωνισμού είχε περάσει και η κοινοπραξία της Μυτιληναίος με την ουγγρική Nusz η οποία, όμως, συγκέντρωσε χαμηλότερη βαθμολογία. Τελικά ο διαγωνισμός ακυρώθηκε.

Με το σύστημα που προωθούσε το υπουργείο στον προηγούμενο διαγωνισμό θα γίνονταν ηλεκτρονικά η χρέωση της διανυθείσας απόστασης και μόνο, με εξαιρέσεις την Αττική Οδό, τη Γέφυρα Ρίου-Αντιρρίου και τη Ζεύξη Πρέβεζας-Ακτίου. Και στα τρία τελευταία τμήματα θα υπήρχε ηλεκτρονική χρέωση αλλά όχι ανάλογα με την απόσταση.

Τα επαγγελματικής χρήσεως οχήματα θα είχαν εγκατεστημένη μια Εποχούμενη Συσκευή (On Board Unit - OBU) που θα επέτρεπε την παρακολούθηση και καταγραφή της θέσης και της πορείας τους με τη βοήθεια δορυφόρων (τεχνολογία GNSS). Τα ιδιωτικής χρήσεως οχήματα θα αναγνωρίζονταν αυτόματα με κάμερες κυκλοφορίας από τις πινακίδες κυκλοφορίας τους κατά την είσοδο και έξοδό τους από το οδικό δίκτυο επί του οποίου θα επιβάλλονταν τέλη (τεχνολογία Automatic Number Plate Reading - ANPR).




[Πηγή](https://www.businessdaily.gr/oikonomia/52855_erhontai-ta-nea-ilektronika-diodia-me-5g-gia-exypni-odigisi)



